<text xmlns="http://www.tei-c.org/ns/1.0">
  <body>
    <p>
      <seg>Voicy vn éſtrange
            monſtre que ie vous
            dédie.</seg>
      <seg> Le premier Acte n’eſt qu’vn Prolo¬gue, les trois ſuiuants font vne Comedie
            imparfaicte, le dernier eſt vne Tragedie,
            &amp; tout cela couſu enſemble faict vne Co¬medie.</seg>
      <seg> Qu'on en nomme l’inuention bijar¬re &amp; extrauagante tant qu’on voudra, elle
            eſt nouuelle, &amp; ſouuent la grace de la nou¬EPISTRE.</seg>
      <seg>
            ueauté parmy nos Frãçois n’eſt pas vn pe¬tit degré de bõté.</seg>
      <seg> Son ſuccez ne m’a point
            fait de honte ſur le Theatre, &amp; i'oſe dire
            que la repreſentation de cette piece capri¬cieuſe ne vous a point deſpleu, puiſque
            vous m’aues commandé de vous en adreſ¬ſer l’Epiſtre quand elle iroit ſoubs la preſ¬ſe.</seg>
      <seg> Ie ſuis au deſeſpoir de vous la preſenter
            en ſi mauuais eſtat, qu’elle en eſt meſco¬gnoiſſable:</seg>
      <seg> la quantité de fautes que l’Im¬primeur a adiouſtées aux miennes la deſ¬guiſe, ou pour mieux dire, la change entie¬rement.</seg>
      <seg> C’eſt l’effet de mon abſence de
            Paris, d’ou mes affaires m’ont r’appellé ſur
            le point qu’il l’imprimoit, &amp; m’ont obligé
            d’en abandonner les eſpreuues à ſa diſcre¬tion.</seg>
      <seg> Ie vous coniure de ne la lire point que
            vous n’ayez pris la peine de corriger ce
            que vous trouuerez marqué en ſuite de
            cette Epiſtre.</seg>
      <seg> Ce n’eſt pas que i’y aye em¬ployé toutes les fautes qui s’y ſont coulées
            le nõbre en eſt ſi grand qu’il euſt eſpouuen¬té le Lecteur, i’ay ſeulement choiſy celles
            qui peuuent apporter quelque corruption
            EPISTRE.</seg>
      <seg>
            notable au ſens, &amp; qu’on ne peut pas deui¬ner ayſement.</seg>
      <seg> Pour les autres qui ne ſont
            que contre la Rime, ou l’Orthographe,
            ou la punctuation, i’ay creu que le Lecteur
            iudicieux y ſuppleeroit ſans beaucoup de
            difficulté, &amp; qu’ainſi il n’eſtoit pas beſoin
            d’en charger cette premiere fueille.</seg>
      <seg> Cela
            m’apprendra à ne hazarder plus de pieces
            à l’Impreſſion durant mon abſence.</seg>
      <seg> Ayez
            aſſez de bonté pour ne deſdaigner pas cel¬le cy, toute deſchiree qu’elle eſt, &amp; vous
            m’obligerez d’autant plus à demeurer
            toute ma vie,
            MADAMOISELLE,
            Le plus fidelle &amp; le plus paſſionné
            de vos ſeruiteurs, CORNEILLE.</seg>
      <seg>
            Fautes Notables ſuruenues à l'Impreßion.</seg>
      <seg>
            PAg.</seg>
      <seg>3.</seg>
      <seg> vers 6.</seg>
      <seg> la Muſe, la Siene.</seg>
      <seg> liſez la Meuſe, &amp; la Seine.</seg>
      <seg>
            gig.</seg>
      <seg> õ vers ;</seg>
      <seg> Et que rien n’eſt ſecret.</seg>
      <seg> liſez à qui rien n’eſt ſecret.</seg>
      <seg>
            pag.</seg>
      <seg> 8.</seg>
      <seg> vers 9.</seg>
      <seg> Fleurs, parfums, liſez leurs parfums.</seg>
      <seg>
            pag.</seg>
      <seg> 12 vers 6.</seg>
      <seg> le prit, liſez l’a pris.</seg>
      <seg>
            pag.</seg>
      <seg> 17.</seg>
      <seg> vers 9.</seg>
      <seg> n’eſtoit, liſez m’eſtoit.</seg>
      <seg>
            pag.</seg>
      <seg> 20.</seg>
      <seg> vers 17.</seg>
      <seg> que ſon orgueil, liſez qu’à ſon orgueil.</seg>
      <seg>
            pag.</seg>
      <seg> 21 vers 12.</seg>
      <seg> ce fait, liſez ce fat.</seg>
      <seg>
            pag.</seg>
      <seg> 24.</seg>
      <seg> vers 5.</seg>
      <seg> c’eſt l’à donc, liſez eſt-ce la donc.</seg>
      <seg>
            pag 29 vers 1.</seg>
      <seg> quelle choſe, liſez quelque choſe.</seg>
      <seg>
            pag.</seg>
      <seg> 34 vers 2.</seg>
      <seg> port, liſez part.</seg>
      <seg>
            pag.</seg>
      <seg> 39 vers 1.</seg>
      <seg> &amp; croy trop Iſabelle, liſez &amp; croy trop d’Iſabelle.</seg>
      <seg>
            pag.</seg>
      <seg> 4t.</seg>
      <seg> vers 9.</seg>
      <seg> Ie verra pour le mieux, liſez ſe verra pour te mieux.</seg>
      <seg>
            pag.</seg>
      <seg> 5o vers 5.</seg>
      <seg> qui vous tient, liſez ne vous tient.</seg>
      <seg>
            pag.</seg>
      <seg> 55.</seg>
      <seg> vers 12.</seg>
      <seg> la fortune &amp; ſes perfections, liſez, ſa fortune &amp; tes per¬fections.</seg>
      <seg>
            pag.</seg>
      <seg> 63 vers 1.</seg>
      <seg> me veuillent, liſez ne veuillent.</seg>
      <seg>
            pag.</seg>
      <seg> 64 vers 4.</seg>
      <seg> d’y parler liſez de parler.</seg>
      <seg>
            pag.</seg>
      <seg> 66.</seg>
      <seg> verss.</seg>
      <seg> tres vaillant, liſez tout vaillant.</seg>
      <seg>
            pag.</seg>
      <seg> 70.</seg>
      <seg> vers 5.</seg>
      <seg> de larmes, liſez d’alarmes.</seg>
      <seg>
            pag.</seg>
      <seg> 72.</seg>
      <seg> vers 6.</seg>
      <seg> ces loix, liſez les loix.</seg>
      <seg>
            pag.</seg>
      <seg> 78, vers 11.</seg>
      <seg> ſe deſplaire, liſez s’y deſplaire.</seg>
      <seg>
            pag.</seg>
      <seg> 9i vers 2.</seg>
      <seg> nous partions, liſez nous partirons.</seg>
      <seg>
            pag.</seg>
      <seg> 105.</seg>
      <seg> vers 3, les plaiſirs, liſez tes plaiſirs.</seg>
      <seg>
            pag.</seg>
      <seg> 106.</seg>
      <seg> vers 10, tu le dois, liſez tu les dois.</seg>
      <seg>
            pag.</seg>
      <seg> 109.</seg>
      <seg> vers 20, court, liſez cours.</seg>
      <seg>
            pag.</seg>
      <seg> 110.</seg>
      <seg> vers 3.</seg>
      <seg> la mort, liſez ta mort.</seg>
      <seg>
            pag.</seg>
      <seg> 110.</seg>
      <seg> vers 14 l’effait, liſez l’effort.</seg>
      <seg>
            pag.</seg>
      <seg> 112.</seg>
      <seg> vers 1.</seg>
      <seg> desbaraſſes, liſez desbaraſſée.</seg>
      <seg>
            pag.</seg>
      <seg> 118.</seg>
      <seg> vers 3.</seg>
      <seg> à voſtre amour, liſez &amp; voſtre amour.</seg>
      <seg>
            pag.</seg>
      <seg> 121 vers 9.</seg>
      <seg> ſuiure, liſez ſuiués.</seg>
      <seg>
            
            PAR grace &amp; Priuilege du Roy, il eſt permis à
            François Targa, Marchand Libraire à Paris, d’im¬primer ou faire imprimer, &amp; expoſer en vente, vn
            Liure intitulé l'Illuſion Comique Comedie par Mr.</seg>
      <seg>
            CORNEILLE:</seg>
      <seg> Et defences ſont faites à tous Impri¬meurs Libraires, &amp; autres, d’imprimer, ny faire imprimer ledit
            Liure ſans ſa permiſſion, ou de ceux qui auront droit de luy, &amp; ce¬pendant le temps de ſept ans à compter du jour que ledit Liure
            ſera acheué d’imprimer pour la premiere fois, à peine aux con¬treuenans, de trois mil liures d’amende, confiſcation des exem¬plaires qui ſe trouueront contrefaits, &amp; de tous deſpens, dom¬mages &amp; intereſts, ainſi qu’il eſt contenu plus au long auſdites
            Lettres de Priuilege.</seg>
      <seg> Donné a Paris le vnzieſme Feurier ſix cens
            trente neuf.</seg>
      <seg>
            Par le Roy en ſon Conſeil.</seg>
      <seg>
            Signé, CONRART.</seg>
      <seg>
            Acheué d'imprimer ce 16.</seg>
      <seg> Mars 1639.</seg>
      <seg>
            Les Exemplaires ont eſté fournis ainſi qu’il eſt porté
            par le Priuilege.</seg>
      <seg>
            ACTEVRS.</seg>
      <seg>
            ALCANDRE, Magicien.</seg>
      <seg>
            PRIDAMANT, pere de Clindor.</seg>
      <seg>
            DORANTE, amy de Pridamant.</seg>
      <seg>
            MATAMORE, Capitan Gaſcon,
            amoureux d’Iſabelle.</seg>
      <seg>
            CLINDOR, ſuiuant du Capitan &amp;
            amant d’Iſabelle.</seg>
      <seg>
            ADRASTE, Gentilhomme amou¬reux d’Iſabelle.</seg>
      <seg>
            GERONTE, pere d’Iſabelle.</seg>
      <seg>
            ISABELLE, fille de Geronte
            LISE, ſeruante d'Iſabelle.</seg>
      <seg>
            GEOLIER, de Bordeaux.</seg>
      <seg>
            PAGE, du Capitan
            ROSINE, Princeſſe d’Angleterre
            femme de Florilame.</seg>
      <seg>
            ERASTE, Eſcuyer de Florilame.</seg>
      <seg>
            TROVPE, de Domeſtiques d’Adraſte.</seg>
      <seg>
            TROVPE, de Domeſtiques de Flo¬rilame.</seg>
      <seg>
            1
            
            
            
            PRIDAMANT, DORANTE.</seg>
      <seg>
            DORANTE.</seg>
      <seg>
            CE grand Mage dont l'art commande
            à la nature
            N'a choiſi pour palais que cette grotte
            obſcure;</seg>
      <seg>
            La nuit qu'il entretient ſur cet af¬freux ſeiour
            N'ouurant ſon voile espais qu'aux raions d’vn
            faux iour,
            
            De leur eſclat douteux n'admet en ces lieux ſombres
            Que ce qu'en peut ſouffrir le commerce des ombres.</seg>
      <seg>
            N'auances pas, ſon art au pied de ce Rocher
            A mis dequoy punir qui s'en oſe approcher,
            Et cette large boucbe eſt vn mur inuiſible,
            Ou l'air en ſa faueur deuient inacceßible,
            Et luy fait vn rampart dont les funestes bords
            Sur vn peu de poußiere eſtalent mille morts.</seg>
      <seg>
            Ialoux de ſon repos plus que de ſa deffenſe
            Il perd qui l'importune ainſi que qui l'offence,
            Si bien que ceux qu'amene vn curieux deſir
            Pour conſulter Alcandre attendent ſon loiſir,
            Chaque iour il ſe monſtre, &amp; nous touchons à l'heure
            Que pour ſe diuertir il ſort de ſa demeure.</seg>
      <seg>
            PRIDAMANT.</seg>
      <seg>
            J'en atends peu de choſes &amp; bruſle de le voir,
            J'ay de l'impatience &amp; ie manque d'eſpoir,
            Cefils, ce cherobiet de mes inquietudes,
            Qu'ont eſloigné de moy des traitements trop rudes,
            Et que de puis dixans ie cherche en tant de lieux
            A caché pour iamais ſa preſence à mes yeux.</seg>
      <seg>
            Sous ombre qu'il prenoit vn peu trop de licence
            Contre ſes libertes ie roidis ma puiſſance,
            Ie croyois le reduire à force de punir,
            Et ma ſeuerité ne fiſt que le bannir.</seg>
      <seg>
            
            Mon ame vit l'erreur dont elle eſtoit ſeduite,
            Ie l'outrageois preſent &amp; ie pleuray ſa fuite?</seg>
      <seg>
            Et l'amour paternel me fit bien toſt ſentir
            D'vne iniuſte rigueur vn iuſte repentir.</seg>
      <seg>
            Il la fallu chercher, i'ay veu dans mon voyage
            Le Po, le Rin, la Muſe, la Siene, &amp; le Tage,
            Touſiours le meſme ſoin trauaille mes esprits,
            Et ces longues erreurs ne m'en ont rien appris,
            En fin au deſespoir de perdre tant de peine,
            Et n'attendant plus rien de la prudence humaine,
            Pour trouuer quelque fin a tant de maux ſoufferts,
            I'ay deſia ſur ce point, conſulté les enfers,
            J'ay veu les plus fameux en ces noires ſciences,
            Dont vous dites qu'Alcandre à tant d'experience,
            On en faiſoit, l'estat que vous faites de luy,
            Et pas vn deux n'a peu ſoulager mon ennuy.</seg>
      <seg>
            L'enfer deuient muet quand il me faut reſpondre
            Ou ne me reſpond rien qu'à-fin de me confondre.</seg>
      <seg>
            DORANTE.</seg>
      <seg>
            Ne traites pas Alcandre en homme du commun,
            Ce qu'il ſçait en ſon art n'eſt conneu de pas vn.</seg>
      <seg>
            Ie ne vous diray point qu'il commande au tonnerre,
            Qu'il fait enfler les mers, qu'il fait trembler la terre,
            Que de l'air qu'il mutine en mille tourbillons
            Contre ſes ennemis il fait des bataillons?</seg>
      <seg>
            
            Que de ſes mots ſçauants les forces inconnues
            Tranſportent les rochers, font deſcendre les nues,
            Et briller dans la nuit l'eſclat de deux Soleils,
            Vous n'auez pas beſoin de miracles pareils,
            Jl ſuffira pour vous, qu'il lit dans les penſées.</seg>
      <seg>
            Et cognoiſt l'aduenir &amp; les choſes paſſées,
            Rien n'eſt ſecret pour luy dans tout cet Vniuers,
            Et pour luy nos deſtins ſont des liures ouuerts,
            Moy meſme ainſi que vous ie ne pouuois le croire,
            Mais ſi tost qu'il me vit il me dit mon hiſtoire,
            Et ie fus eſtonné d'entendre les diſcours
            Des traits les plus cachez de mes ieunes amours.</seg>
      <seg>
            PRIDAMANT.</seg>
      <seg>
            Vous m'en dites beaucoup.</seg>
      <seg>
            DORANTE.</seg>
      <seg>
            I'en ay veu dauantage.</seg>
      <seg>
            PRIDAMANT.</seg>
      <seg>
            Vous eſſayez en vain de me donner courage,
            Mes ſoins, &amp; mes trauaux verrõt ſans aucun fruict
            Clore mes triſtes iours d'vne eternelle nuict.</seg>
      <seg>
            DORANTE.</seg>
      <seg>
            De puis que i'ay quitté le ſeiour de Bretaigne
            Pour venir faire icy le Noble de Campagne,
            
            Et que deux ans d'amour par vne heureuſe fin
            M'ont acquis Siluerie &amp; ce chaſteau Voiſin,
            De pas vn, que ie ſcache, il n'a deceu l'attente,
            Qui-conque le couſulte en ſort l'ame contente,
            Croyez moy ſon ſecours n'eſt pas à negliger:</seg>
      <seg>
            Dailleurs il eſt rauy quand il peut m'obliger,
            Et i'oſe me vanter qu'vn peu de mes prieres
            Vous obtiendra de luy des faueurs ſingulieres.</seg>
      <seg>
            PRIDAMANT.</seg>
      <seg>
            Le ſort m'eſt trop cruel pour deuenir ſi doux.</seg>
      <seg>
            DORANTE.</seg>
      <seg>
            Eſperes mieux, il ſort, &amp; s'auance vers vous.</seg>
      <seg>
            Regardez le marcher, ce viſage ſi graue
            Dont le rare ſçauoir tient la nature eſclaue
            N'a ſauué toutefois des rauages du temps
            Qu'vn peu d'os &amp; de nerfs qu'ont deſcharné cent
            ans,
            Son corps malgré ſon aage à les forces robuſtes,
            Le mouuement facile &amp; les demarches iuſtes,
            Des reſſorts inconnues agitent le viellard,
            Etfont de tous ces pas des miracles de l'art.</seg>
      <seg>
            
            
            ALCANDRE, PRIDAMANT,
            DORANTE,
            DORANTE.</seg>
      <seg>
            GRand Demon du ſçauoir de qui les do¬ctes veilles
            Produiſent chaque iour de nouuelles
            merueilles,
            Et que rien n’eſt ſecret dans nos intentions
            Et qui vois ſans nous voir toutes nos actions,
            Sy de ton art diuin le pouuoir admirable
            Iamais en ma faueur ſe rendit ſecourable,
            De ce pere affligé ſoulage les douleurs,
            Vne vieille amitié prend part en ſes malheurs,
            Renes ainſi qu'à moy luy donne la naiſſance
            Et preſque entre ces bras i'ay paſſé mon enfance,
            Là de ſon fils &amp; moy naſquit l'affection,
            Nous eſtions pareils d'aage &amp; de condition.</seg>
      <seg>
            
            ALCANDRE.</seg>
      <seg>
            Dorante c'eſt aſſez, ie ſçait ce qui l'amene,
            Ce fils eſt auiourd'huy le ſuiet de ſa peine!</seg>
      <seg>
            Veillard, n'eſt-il pas vray que ſon eſloignement
            Par vn iuſte remors te geſne inceſſamment,
            Qu'vne obſtination a te monstrer ſeuere
            La banny de ta veuë, &amp; cauſe ta miſere,
            Qu'en vain au repentir de ta ſeuerité
            Tu cherches en tous lieux ce fils ſi mal traité?</seg>
      <seg>
            PRIDAMANT.</seg>
      <seg>
            Oracle de nos iours qui connoit toutes choſes,
            En vain de ma douleur ie cacherois les cauſes,
            Tu ſçais trop quelle fut mon iniuſte rigueur,
            Et vois trop clairement les ſecrets de mon cœur:</seg>
      <seg>
            Il eſt vray, i'ay failly, mes pour mes iniuſtices
            Tant de trauaux en vain ſont d'aſſez grands ſup¬plices,
            Donne en fin quelque borne à mes regrets cuiſants,
            Rends moy lunique appuy de mes debilles ans,
            Ie le tiendray rendu ſi i'en ſçay des nouuelles,
            L'amour pour le trouuer me fournira des aiſles,
            Ou fait-il ſa retraicte?</seg>
      <seg> en quels lieux doiſie aller
            Fuſt-il au bout du monde on my verra voler,
            
            ALCANDRE.</seg>
      <seg>
            Commences d'eſperer, vous ſçaurez par mes charmes
            Ce que le Ciel vangeur refuſoit à vos larmes,
            Vous reuerrez ce fils plain de vie &amp; d'honneur,
            De ſon banniſſement il tire ſon bon heur.</seg>
      <seg>
            C'eſt peu de vous le dire, en faueur de Dorante
            Ie veux vous faire voir, ſa fortune eſclatante.</seg>
      <seg>
            Les nouices de l'art auecques leurs encens
            Et leurs mots incognus qu'ils faignent tous puiſſants
            Leurs herbes, fleurs, parfums, &amp; leurs ceremonye
            Apportent au meſtier des longueurs infinies,
            Qui ne ſont apres tout qu'vn miſtere pipeur
            Pour les faire valoir &amp; pour vous faire peur,
            Il dõne vn
            coup de
            baguette
            &amp; on tire
            vn rideau
            derriere
            lequel sõt
            en parade
            les plus
            beaux ha¬bits des
            Come¬diens.</seg>
      <seg>
            ma baguette à la main i'en feray dauantage,
            Iugez de voſtre fils par vn tel eſquipage.</seg>
      <seg>
            Et bien celuy d'vn Prince à t'il plus de ſplendeur?</seg>
      <seg>
            Et pouuez vous encor douter de ſa grandeur?</seg>
      <seg>
            PRIDAMANT.</seg>
      <seg>
            D'vn amour paternel vous flattez, les tendreſſes,
            Mon fils n'eſt point du rang à porter ces richeſſes,
            Et ſa condition ne ſçauroit endurer
            Qu'auecque tant de pompe il oſe ſe parer.</seg>
      <seg>
            ALCANDRE.</seg>
      <seg>
            Sous vn meilleur deſtin ſa fortune rangée
            Et ſa condition auec le temps changée,
            Perſonne
            
            Perſonne maintenant n'a dequoy murmurer
            Qu'en public de la ſorte il oſe ſe parer.</seg>
      <seg>
            PRIDAMANT.</seg>
      <seg>
            A cet eſpoir ſi doux i'abandonne mon ame,
            Mais par my ces habits ie vois ceux d'vne femme
            Seroit-il marié?</seg>
      <seg>
            ALCANDRE.</seg>
      <seg>
            Ie vay de ſes amours
            Et de tous ſes hazards vous faire le diſcours,
            Toute fois ſi voſtre ame eſtoit aſſez hardie
            Sous vne illuſion vous pourriez voir ſa vie,
            Et tous ſes accidens deuant vous exprimez
            Par des ſpectres pareils a des corps animées;</seg>
      <seg>
            Il ne leur manquera ny geſte, ny parole.</seg>
      <seg>
            PRIDAMANT.</seg>
      <seg>
            Ne me ſoupçonnes point d'vne crainte friuole,
            Le portrait de celuy que ie cherche en tous lieux
            Pourroit-il par ſa veuë eſpouuenter mes yeux?</seg>
      <seg>
            ALCANDRE à Dorante
            Mon Caualier de grace il faut faire retraicte,
            Et ſouffrir qu'entre nous l'hiſtoire en ſoit ſecrete,
            
            PRIDAMANT.</seg>
      <seg>
            Pour vn ſi bon amy ie nay point de ſecrets.</seg>
      <seg>
            DORANTE.</seg>
      <seg>
            Il vous faut ſans replique accepter ſes arreſts
            Ie vous atends chez moy.</seg>
      <seg>
            ALCANDRE.</seg>
      <seg>
            Ce ſoir ſi bon luy ſemble
            Il vousapprendra tout quand vous ſerez enſemble.</seg>
      <seg>
            
            ALCANDRE, PRIDAMANT.</seg>
      <seg>
            ALCANDRE.</seg>
      <seg>
            Voſtre fils tout d'vn coup ne fut pas grand
            ſeigneur,
            Toutes ſes actions ne vous font pas hon¬neur,
            Et ie ſerois marry d'expoſer ſa miſere
            En ſpectacle a des yeux autrés que ceux d'vn pere,
            
            Il vous prit quelque argent, mais ce petit butin
            A peine luy dura du ſoir iuſques au matin
            Et pour gaigner Paris il vendit par la pleine
            Des breuets à chaſſer la fieure &amp; la migraine,
            Dit la bonne aduenture, &amp; s'y rendit ainſi.</seg>
      <seg>
            La comme on vit d’ésprit il en veſcut außi;</seg>
      <seg>
            Dedans ſainct Innocent il ſe fit Secretaire,
            Apres montant d'eſtat, il fut Clert d'vn Notaire
            Ennuyé de la plume;</seg>
      <seg> il la quita ſoudain
            Et dans l'Academie il ioüa de la main,
            Il ſe mit ſur la rime, &amp; laiſſay de ſa vaine
            Enrichit les chanteurs de la Samaritaine:</seg>
      <seg>
            Son ſtile prit apres de plus beaux ornements,
            Il ſe haZarda meſme a faire des Romants,
            Des chanſons pour Gautier, des pointes pour Guil¬laume,
            De puis il trafica de chapelets de bauſme,
            Vendit du Mitridat en maiſtre Operateur,
            Reuint dans le Palais &amp; fut Solliciteur,
            En fin iamais Buſcon, Lazarille de Tormes
            Sayauedre &amp; Guſman ne prirent tant de formes,
            C'eſtoit la pour Dorante vn honneſte entretient
            PRIDAMANT.</seg>
      <seg>
            Que ie vous ſuis tenu de ce qu'il n'en ſçait rien!</seg>
      <seg>
            
            ALCANDRE.</seg>
      <seg>
            Sans vous faire rien voir, ie vous en fais vn conte
            Dont le peu de longueur eſpargne voſtre honte:</seg>
      <seg>
            Las de tant de meſtiers ſans honneur &amp; ſans fruit
            Quelque meilleur deſtin à Bordeaux la conduit,
            Et là comme il penſoit au choix d'vn exercice,
            Un braue du pays le prit à ſon ſeruice:</seg>
      <seg>
            Ce guerrier amoureux en a faict ſon Agent,
            Cette commißion l'a remeublé d’argent,
            Il ſçait auecadreſſe en portant les paroles
            Dela vaillante dupe atraper les piſtolles,
            Meſmes de ſon Agent il s'eſt fait ſon riual,
            Et la beauté qu'il ſert ne luy veut point de mal.</seg>
      <seg>
            Lors que de ces amours vous aurez veu l'hiſtoire
            Ie vous le veux monſtrer plain d'eſclat &amp; de gloire.</seg>
      <seg>
            Et la meſme action qu'il pratique auiourd'huy.</seg>
      <seg>
            PRIDAMANT.</seg>
      <seg>
            Que deſia cet eſpoir ſoulage mon ennuy?</seg>
      <seg>
            ALCANDRE.</seg>
      <seg>
            Il a caché ſon nom en battant la campagne
            Et s'eſt fait de Clindor le ſieur de la Montagne,
            C'eſt ainſi que tantoſt vous l'entendrez nommer
            Voyez tout ſans rien dire, &amp; ſans vous alarmer,
            
            Ie tarde vn peu beaucoup pour voſtre impatience
            N'en conceuez pour tant aucune defiance
            C'eſt qu'vn charme ordinaire a trop peu de pouuoir
            Sur les ſpectres parlans qu'il faut vous faire voir,
            Entrons dedans ma grotte afin que i'y prepare
            Quelques charmes nouueaux pour vn effect ſi rare.</seg>
      <seg>
            
         </seg>
    </p>
  </body>
</text>
